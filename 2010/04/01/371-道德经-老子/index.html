<!DOCTYPE html><html lang="zh-CN"><head><meta http-equiv="content-type" content="text/html; charset=utf-8"><meta content="width=device-width, initial-scale=1.0, maximum-scale=1.0, user-scalable=0" name="viewport"><meta content="yes" name="apple-mobile-web-app-capable"><meta content="black-translucent" name="apple-mobile-web-app-status-bar-style"><meta content="telephone=no" name="format-detection"><meta name="description" content="From to Earth - 小事成就大事,细节成就完美"><title>道德经-老子 | From to Earth</title><link rel="stylesheet" type="text/css" href="/css/style.css?v=1.0.0"><link rel="stylesheet" type="text/css" href="//lib.baomitu.com/normalize/latest/normalize.min.css"><link rel="stylesheet" type="text/css" href="//lib.baomitu.com/pure/latest/pure-min.min.css"><link rel="stylesheet" type="text/css" href="//lib.baomitu.com/pure/latest/grids-responsive-min.min.css"><link rel="stylesheet" href="//lib.baomitu.com/font-awesome/4.7.0/css/font-awesome.min.css"><script type="text/javascript" src="//lib.baomitu.com/jquery/latest/jquery.min.js"></script><link rel="icon" mask="" sizes="any" href="/favicon.ico"><link rel="Shortcut Icon" type="image/x-icon" href="/favicon.ico"><link rel="apple-touch-icon" href="/apple-touch-icon.png"><link rel="apple-touch-icon-precomposed" href="/apple-touch-icon.png"><link rel="alternate" type="application/atom+xml" href="/atom.xml"><script src="https://www.googletagmanager.com/gtag/js?id=UA-14722977-1" async></script><script>window.dataLayer = window.dataLayer || [];
function gtag(){dataLayer.push(arguments);}
gtag('js', new Date());
gtag('config', 'UA-14722977-1');
</script><script type="text/javascript" src="//lib.baomitu.com/clipboard.js/latest/clipboard.min.js"></script><script type="text/javascript" src="//lib.baomitu.com/toastr.js/latest/toastr.min.js"></script><link rel="stylesheet" href="//lib.baomitu.com/toastr.js/latest/toastr.min.css"><div class="darkmode-toggle">🌓</div><script>var prefersDarkMode = window.matchMedia('(prefers-color-scheme: dark)');
var toggle = document.querySelector('.darkmode-toggle');
var html = document.querySelector('html');

html.dataset.dark = localStorage.dark || prefersDarkMode.matches;

toggle.addEventListener('click', () => {
localStorage.dark = !(html.dataset.dark == 'true');
html.dataset.dark = localStorage.dark;
});</script><meta name="generator" content="Hexo 6.3.0"></head><script type="text/javascript" src="//pagead2.googlesyndication.com/pagead/js/adsbygoogle.js?client=ca-pub-4507246372636273"></script><body><div class="body_container"><div id="header"><div class="site-name"><h1 class="hidden">道德经-老子</h1><a id="logo" href="/.">From to Earth</a><p class="description">小事成就大事,细节成就完美</p></div><div id="nav-menu"><a class="current" href="/."><i class="fa fa-home"> 首页</i></a><a href="/archives/"><i class="fa fa-archive"> 归档</i></a><a href="/about/"><i class="fa fa-user"> 关于</i></a><a href="/atom.xml"><i class="fa fa-rss"> 订阅</i></a></div></div><div class="pure-g" id="layout"><div class="pure-u-1 pure-u-md-3-4"><div class="content_container"><div class="post"><h1 class="post-title">道德经-老子</h1><div class="post-meta">2010-04-01<span> | </span><span class="category"><a href="/categories/%E5%BF%83%E8%B7%AF/">心路</a></span><script src="https://busuanzi.ibruce.info/busuanzi/2.3/busuanzi.pure.mini.js" async></script><span id="busuanzi_container_page_pv"> | <span id="busuanzi_value_page_pv"></span><span> 阅读</span></span><span class="post-time"><span class="post-meta-item-text"> | </span><span class="post-meta-item-icon"><i class="fa fa-keyboard-o"></i><span class="post-count"> 6k</span><span class="post-meta-item-text"> 字</span></span></span><span class="post-time"> | <span class="post-meta-item-icon"><i class="fa fa-clock-o"></i><span class="post-count"> 20</span><span class="post-meta-item-text"> 分钟</span></span></span></div><div class="post-content"><p>《老子》第一章　　　　　　　　　　　　　　　　<br />
　　道、可道，非常道。名可名，非常名。无名，天地之始；有名万物之母；故恒无欲，以观其妙；恒有欲，以观其徼。此两者，同出而异名，同谓之玄。玄之又玄，众妙之门。</p>
<p>《老子》第二章　　　　　　　　　　　　　　　　　　　<br />
　　天下皆知美之为美，斯恶已。皆知善之为善，斯不善已。故有无相生，难易相成，长短相形，高下相盈，音声相和，前后相随。恒也。是以圣人处无为之事，行不言之教；万物作而弗始，生而弗有，为而弗恃，功成而不居。夫唯弗居，是以不去。</p>
<p>《老子》第三章　　　　　　　　　　　　　　　　　　　<br />
　　不尚贤，使民不争；不贵难得之货，使民不为盗；不见可欲，使民心不乱。是以圣人之治也，虚其心，实其腹，弱其志，强其骨。恒使民无知无欲。使夫智者不敢为也。为无为，则无不治矣。</p>
<p>《老子》第四章　　　　　　　　　　　　　　　　　　<br />
　　道冲，而用之或不盈也。渊兮似万物之宗；挫其锐，解其纷；和其光，同其尘；湛兮似或存。吾不<br />
知其谁之子，象帝之先。</p>
<p>《老子》第五章<br />
　　天地不仁，以万物为刍狗；圣人不仁，以百姓为刍狗。天地之间，其犹橐龠与？虚而不淈，动而愈出。多闻数穷，不若守于中。</p>
<p>《老子》第六章　　　　　　　　　　　　　　　　　　<br />
　　谷神不死，是谓玄牝。玄牝之门，是谓天地根。绵绵兮其若存，用之不勤。</p>
<p>　《老子》第七章　　　　　　　　　　　　　　　　　　<br />
　　天长地久。天地所以能长且久者，以其不自生也，故能长生。是以圣人：退其身，而身先；外其身，而身存。非以其无私邪？故能成其私。</p>
<p>《老子》第八章　　　　　　　　　　　　　　　　　　<br />
　　上善若水。水善利万物而不争，处众人之所恶，故几于道：居、善地；心、善渊；与、善仁；言、善信；政、善治；事、善能；动、善时；夫唯不争，故无尤。</p>
<p>《老子》第九章　　　　　　　　　　　　　　　　　　　<br />
　　持而盈之，不如其已；揣而锐之，不可长保。金玉满堂，莫之能守；富贵而骄，自遗其咎。功遂身退，天之道也。</p>
<p>《老子》第十章　　　　　　　　　　　　　　　　　　<br />
　　载营魄抱一，能无离乎？搏气致柔，能如婴儿乎？涤除玄监，能如疵乎？爱民治国，能无以知乎？<br />
　　天门开阖，能为雌乎？明白四达，能无以为乎？生之畜也；生而弗有；为而弗恃；长而弗宰；是谓玄德。</p>
<p>《老子》第十一章　　　　　　　　　　　　　　　　<br />
　　三十辐共一毂，当其无有，车之用也。埏埴以为器，当其无有，器之用也。凿户牖以为室，当其无有，室之用也。故有之以为利，无之以为用。</p>
<p>《老子》第十二章　　　　　　　　　　　　　　　　　<br />
　　五色令人目盲；五音令人耳聋；五味令人口爽；驰骋畋猎，令人心发狂；难得之货，令人行妨。是以圣人之治也，为腹不为目，故去彼取此。</p>
<p>《老子》第十三章　　　　　　　　　　　　　　　　　<br />
　　宠辱若惊，贵大患若身。何谓宠辱若惊？宠为上，辱为下。得之若惊，失之若惊，是谓宠辱若惊。何谓贵大患若身？吾所以有大患者，为吾有身，及吾无身，吾有何患？故贵以身为天下，若可寄天下；爱以身为天下，若可托天下。</p>
<p>《老子》第十四章　　　　　　　　　　　　　　　　　<br />
　　视之不见名曰夷；听之不闻名曰希；搏之不得名曰微。此三者，不可致诘，故混而为一。其上不皎，其下不昧。绳绳兮不可名，复归于无物。是谓无状之状，无物之象，是谓惚恍。迎之不见其首，随之不见其后。执古之道，以御今之有。能知古始，是谓道纪。</p>
<p>《老子》第十五章　　　　　　　　　　　　　　　　　<br />
　　古之善为道者，微妙玄通，深不可识。夫唯不可识，故强为之容：豫兮其若冬涉川；犹兮其若畏四邻；俨兮其若客；涣兮其若凌释；敦兮其若朴；旷兮其若谷；混兮其若浊；孰能浊以止；静之徐清？孰能安以久；动之徐生？保此道者不欲盈。夫唯不盈，是以能蔽复成。</p>
<p>《老子》第十六章　　　　　　　　　　　　　　　　<br />
　　致虚极，守静笃。万物并作，吾以观其复。夫物芸芸，各复归其根。归根曰静，静曰复命。复命曰常，知常曰明。不知常妄，妄作凶。知常容，容乃公。公乃全，全乃天，天乃道，道乃久，没身不殆。</p>
<p>《老子》第十七章<br />
　　太上，下知有之；其次，亲之；其次，誉之；其次，畏之；其次，侮之。故信不足，焉有不信。犹兮其贵言哉。功成事遂，百姓皆曰：我自然。</p>
<p>《老子》第十八章　　<br />
　　大道废，有仁义；智慧出，有大伪；六亲不和，有孝慈；国家昏乱，有忠臣。</p>
<p>《老子》第十九章　<br />
　　绝圣弃智，民利百倍；绝仁弃义，民复孝慈；绝巧弃利，盗贼无有。此三言也，以为文未足，故令有所属：见素抱朴，少私寡欲，绝学无忧。</p>
<p>《老子》第二十章　<br />
　　唯之与阿，相去几何？美之与恶，相去若何？人之所畏，不可不畏。荒兮，其未央哉！众人熙熙，如享太牢，如春登台。我独泊兮，其未兆；沌沌兮，如婴儿之未孩；累累兮，若无所归。众人皆有馀，而我独若遗。我愚人之心也哉！众人昭昭，我独昏昏。众人察察，我独闷闷。恍兮其若海，恍兮其若无所止。众人皆有以，而我独顽似鄙。我欲独异于人，而贵食母。</p>
<p>《老子》第二十一章　<br />
　　孔德之容，惟道是从。道之为物，惟恍惟惚。惚兮恍兮，其中有象；恍兮惚兮，其中有物。窈兮冥兮，其中有精；其精甚真，其中有信。自今及古，其名不去，以阅众甫。吾何以知众甫之状哉？以此。</p>
<p>《老子》第二十二章<br />
　　&ldquo;曲则全，枉则直，洼则盈，敝则新，少则得，多则惑。&rdquo;是以圣人抱一，为天下式。不自见，故明；不自是，故彰；不自伐，故有功；不自矜，故长。夫唯不争，故天下莫能与之争。古之所谓曲则全者，岂虚言哉？诚全而归之。</p>
<p>《老子》第二十三章　　　　　　　　　　　　　　<br />
　　希言自然。飘风不终朝，骤雨不终日。孰为此者？天地。天地尚不能久，而况于人乎？故从事于道者，同于道；德者，同于德；失者，同于失。同于道者，道亦乐得之；同于德者，德亦乐得之；同于失者，失亦乐得之。信不足，焉有不信。</p>
<p>《老子》第二十四章<br />
　　企者不立；跨者不行；自见者不明；自是者不彰；自伐者无功；自矜者不长。其在道也，曰：馀食赘形。物或恶之，故有道者不处。</p>
<p>《老子》第二十五章<br />
　　有物混成，先天地生。寂兮寥兮，独立而不改，周行而不殆，可以为天地母。吾不知其名，故强字之曰道，强为之名曰大。大曰逝，逝曰远，远曰反。故道大，天大，地大，王亦大。域中有四大，而人居其一焉。王法地地，法天天，法道道，法自然。</p>
<p>《老子》第二十六章　<br />
　　重为轻根，静为躁君。是以君子终日行，不离其辎重。虽有荣观，燕处超然。奈何万乘之主，而以身轻天下？轻则失根，躁则失君。</p>
<p>《老子》第二十七章<br />
　　善行，无辙迹；善言，无瑕谪；善数，不用筹策；善闭，无关楗而不可开；善结，无绳约而不可解。是以圣人恒善救人，故无弃人；恒善救物，故无弃物。是谓袭明。故善人者，善人之师；不善人者，善人之资。不贵其师，不爱其资，虽智大迷，是谓要妙。</p>
<p>《老子》第二十八章　<br />
　　知其雄，守其雌，为天下溪。为天下溪，恒德不离，复归于婴儿。知其白，守其黑，为天下式。为天下式，恒德不忒，复归于无极。知其荣，守其辱，为天下谷。为天下谷，恒德乃足，复归于朴。朴散。则为器；圣人用之，则为官长，故大制不割。</p>
<p>《老子》第二十九章　<br />
　　将欲取天下而为之，吾见其弗得已。夫天下神器也，非可为者也。为者败之，执者失之。凡物，或行或随；或噤或吹；或疆或锉；或培或堕。是以圣人去甚，去奢，去泰。</p>
<p>《老子》第三十章　<br />
　　以道佐人主，不以兵强于天下。其事好远；师之所处，荆棘生焉。大军之后，必有凶年。故善战者果而已矣，勿以取强焉。果而勿骄，果而勿矜，果而勿伐，果而勿得已居，是谓果而不强。物壮则老，是谓不道，不道早已。</p>
<p>《老子》第三十一章　<br />
　　夫兵者不祥之器也，物或恶之，故有道者弗处。君子居则贵左，用兵则贵右。故兵者非君子之器也，不祥之器也。铦庞为上，勿美也。若美之，是乐杀人。夫乐杀人，不可以得志于天下矣。是以吉事上左，丧事上右。是以偏将军居左，上将军居右，言以丧礼居之也。杀人众，以悲哀泣之，战胜，以丧礼处之。</p>
<p>《老子》第三十二章　<br />
　　道恒无名、朴，虽小，天下弗能臣。侯王若能守之，万物将自宾。天地相合，以降甘露；民莫之令，而自均焉。始制有名，名亦既有，夫亦将知止，知止，所以不殆。譬道之在天下，犹川谷之于江海也。</p>
<p>《老子》第三十三章　<br />
　　知人者智，自知者明；胜人者有力，自胜者强；知足者富，强行者有志；不失其所者久。死而不亡者寿。</p>
<p>《老子》第三十四章<br />
　　大道汜兮，其可左右。万物恃之以生而弗辞；成功遂事而弗名有。衣被万物，而弗为主；则恒无欲也，可名于小。万物归焉，而弗知主；则恒无名也，可名为大。是以圣人之能成大也，以其不为大也，故能成其大。</p>
<p>《老子》第三十五章　<br />
　　执大象，天下往。往而不害，安平泰。乐与饵，过客止。道之出言，淡兮其无味。视之不足见，听之不足闻，用之不足既。</p>
<p>《老子》第三十六章<br />
　　将欲歙之，必固张之；将欲弱之，必固强之；将欲去之，必固兴之；将欲夺之，必固予之。是谓微明：柔之胜刚，弱之胜强。鱼不可脱于渊，邦之利器，不可以示人。</p>
<p>《老子》第三十七章<br />
　　道恒无为，而无不为。侯王若能守之，万物将自化。化而欲作，吾将镇之以无名之朴。镇之以无名之朴，夫将不欲。不欲以静，天下将自正。</p>
<p>《老子》第三十八章<br />
　　上德不德，是以有德；下德不失德，是以无德。上德无为，而无以为；下德无为，而有以为。上仁为之，而无以为；上义为之，而有以为。上礼为之，而莫之应，则攘臂而扔之。故失道而后德，失德而后仁，失仁而后义，失义而后礼。夫礼者，忠信之薄，而乱之首也。前识者，道之华，而愚之始也。是以，大丈夫处其厚，不居其薄；处其实，不居其华。故去彼取此。</p>
<p>《老子》第三十九章　　　　<br />
　　昔之得一者：天得一，以清；地得一，以宁；神得一，以灵；谷得一，以<br />
盈；侯得一，以为天下正。其致之也，谓天无以清，将恐裂；谓地无以宁，将恐发；谓神无以灵，将恐歇；谓谷无以盈，将恐竭；谓万物无以生，将恐灭；谓侯王无以正，将恐蹶。故贵必以贱为本，高以下为基。是以侯王自谓孤、寡、不谷。是其以贱为本也？非欤？故致数舆，无舆。是故不欲琭琭若玉，珞珞若石。</p>
<p>《老子》第四十章<br />
　　反者，道之动；弱者，道之用。天下万物生于有，有生于无。</p>
<p>&nbsp;</p>
<p>《老子》第四十一章<br />
　　上士闻道，勤而行之；中士闻道，若存若亡；下士闻道，大笑之。弗笑，不足以为道。是以建言有之曰：明道若昧；进道若退；夷道若□(右边是一个页字，左上边一个业字下面是一个系字)；上德若谷；广德若不足；建德若婨；质真若渝；大白若辱；大方无隅；大器晚成；大音希声；大象无形；道隐无名。夫唯道，善始且善成。</p>
<p>《老子》第四十二章<br />
　　道生一，一生二，二生三，三生万物。万物负阴而抱阳，冲气以为和。人之所恶，唯孤、寡、不谷，而王公以自称也。故物，或损之而益，或益之而损。人之所教，亦议而教人。&ldquo;强梁者不得其死！&rdquo;吾将以为学父。</p>
<p>《老子》第四十三章<br />
　　天下之至柔，驰骋天下之至坚。无有，入于无间；吾是以知无为之有益也。不言之教，无为之益，天下希能及之矣。</p>
<p>《老子》第四十四章<br />
　　名与身，孰亲？身与货，孰多？得与亡，孰病？甚爱，必大费；多藏，必厚亡。故知足，不辱，知止，不殆，可以长久。</p>
<p>《老子》第四十五章<br />
　　大成若缺，其用不弊。大盈若冲，其用不穷。大直若诎，大辩若讷。大巧若拙，其用不屈，躁胜寒，静胜热，清静可以为天下正。</p>
<p>《老子》第四十六章<br />
　　天下有道，却走马以粪。天下无道，戎马生于郊。罪莫大于可欲，祸莫大于不知足；咎莫懵于欲得。故知足之足，恒足矣。</p>
<p>《老子》第四十七章<br />
　　不出户，以知天下；不窥于牖，以知天道。其出弥远，其知弥少。是以圣人弗行而知，弗见而明，弗为而成。</p>
<p>《老子》第四十八章</p>
<p>　　为学者日益，为道者日损。损之又损之，以至于无为，无为则无不为。将欲取天下者，恒以无事。及其有事也，又不足以取天下矣。</p>
<p>《老子》第四十九章<br />
　　圣人恒无心，以百姓之心为心。善者善之，不善者亦善之，得善矣。信者信之，不信者亦信之，得信矣。圣人之在天下歙歙焉，为天下浑浑焉。百姓皆注其耳目，圣人皆孩之。</p>
<p>《老子》第五十章<br />
　　出生入死。生之徒十有三；死之徒十有三；而民之生，生而动。动皆之死地，亦十有三。夫何故也？以其生生之厚也。盖闻善摄生者，陆行不遇兕虎，入军不被甲兵；兕无所投其角，虎无所惜其爪，兵无所容其刃。夫何故也？以其无死地焉。</p>
<p>《老子》第五十一章<br />
　　道生之，而德畜之，物形之，而器成之。是以万物，尊道而贵德。道之尊也，德之贵也，夫莫之爵。而恒自然也。故道生之，德畜之，长之育之，亭之度之，养之覆之。生而弗有，为而弗恃，长而弗宰。是谓玄德。</p>
<p>《老子》第五十二章<br />
　　天下有始，可以为天下母，既得其母，以知其子；复守其母：没身不殆。塞其兑，闭其门，终身不勤。开其兑，济其事，终身不救。见小曰明，守柔曰强。用其光，复归其明，无遗身殃，是为袭常。</p>
<p>《老子》第五十三章<br />
　　使我介然有知，行于大道，唯施是畏。大道甚夷，而民好径。朝甚除，田甚芜，仓甚虚；服文采，带利<br />
剑，厌饮食，财货有馀，是谓盗竽。盗竽非盗也哉！</p>
<p>《老子》第五十四章　　<br />
　　善建者不拔，善抱者不脱，子孙以祭祀不绝。<br />
　　修之身，其德乃真；修之家，其德乃馀；修之乡，其德乃长；修之邦，其德乃丰；修之天下，其德乃溥。故以身观身，以家观家，以乡观乡，以邦观邦，以天下观天下。吾奚以知天下然哉？以此。</p>
<p>《老子》第五十五章<br />
　　含德之厚者，比于赤子。蜂虿虺蛇弗螫，攫鸟猛兽弗搏。骨弱筋柔，而握固。未知牝牡之会，而朘怒，精之至也。终日号，而不嗄，和之至也。精和曰常，知常曰明，益生曰祥，心使气曰强。物壮则老，谓之不道，不道早已。</p>
<p>《老子》第五十六章　<br />
　　知者弗言，言者弗知。塞其兑，闭其门；挫其锐，解其纷，和其光，同其尘；是谓玄同。故不可得而亲，亦不可得而疏；不可得而利，亦不可得而害；不可得而贵，亦不可得而贱：故为天下贵。</p>
<p>《老子》第五十七章　<br />
　　以正治国，以奇用兵，以无事取天下。吾何以知其然哉？以此：夫天下多忌讳，而民弥贫；民多利器，而邦家滋昏；民多智慧，而邪事滋起；法令滋章，而盗贼多有。是以圣人之言曰：&ldquo;我无为，而民自化；我好静，而民自正；我无事，而民自富；我无欲，而民自朴。&rdquo;</p>
<p>《老子》第五十八章<br />
　　其政闷闷，其民淳淳，其政察察，其民缺缺。祸兮，福之所倚；福兮，祸之所伏。孰知其极？其无正邪？正复为奇，善复为袄。人之迷也，其日固已久矣。是以圣人方而不割，廉而不刿，直而不肆，光而不耀。</p>
<p>《老子》第五十九章<br />
　　治人事天，莫若啬。夫唯啬，是以早服。早服是谓重积德。重积德，则无不克。无不克，则莫知其极；莫知其极，可以有国。有国之母，可以长久。深其根固其柢，长生久视之道也。</p>
<p>《老子》第六十章　<br />
　　治大国，若烹小鲜。以道莅天下，其鬼不神。非其鬼不神，其神不伤人。非其神不伤人，圣人亦不伤人。夫两不相伤，故德交归焉。</p>
<p>《老子》第六十一章<br />
　　大邦者下流也，天下之牝，天下之交也。牝恒以静胜牡，以静为下。大邦以下小邦，则取小邦；小邦以下大邦，则取于大邦。故或下以取，或下而取。故大邦者，不过欲兼畜人；小邦者，不过欲入事人。夫皆得其欲，则大者宜为下。</p>
<p>《老子》第六十二章<br />
　　道者，万物之注也，善人之葆也，不善人之所葆也。美言可以市尊，美行可以加人。人之不善，何弃之有？故立天子，置三公，虽有拱璧，以先驷马，不如坐进此道。古之所以贵此道者，何也？不曰求以得，有罪以免邪？故为天下贵。</p>
<p>《老子》第六十三章<br />
　　为无为，事无事，味无味。大小，多少，抱怨，以德。图难乎，其易也；为大乎，其细也；天下之难，作于易；天下之大，作于细。是以圣人终不为大，故能成其大。夫轻诺，必寡信；必多难。是以圣人犹难之，故终无难矣。</p>
<p>《老子》第六十四章<br />
　　其安易持，其未兆易谋。其脆易判，其微易散。为之于其未有，治之于其未乱。合抱之木，生于毫末；九成之台，起于累土；千里之行，始于足下。为者败之，执者失之。是以圣人无为故无败，无执故无失。民之从事，恒于几成而败之。故曰：慎终如始，则无败事。是以圣人欲不欲，不贵难得之货；学不学，复中人之所过。以辅万物之自然，而弗敢为也。</p>
<p>《老子》第六十五章<br />
　　古之善为道者，非以明民，将以愚之。民之难治，以其智多。故以知治国，国之贼；不以知治国，国之德。知此两者，亦稽式。恒知稽式，是谓玄德。玄德深矣远矣，与物反矣，乃至大顺。</p>
<p>《老子》第六十六章<br />
　　江海之所以能为百谷王者，以其善下之也，故能为百谷王。是以圣人之欲上民也，必以其言下之；欲先民也，必以其身后之。故居上而民弗重也，居前而民弗害也。天下乐推而弗厌也。非以其无争与，故天下莫能与争。</p>
<p>《老子》第六十七章<br />
　　天下皆谓我大，大而不肖。夫唯不肖。故能大，若肖，久矣其细也夫！我恒有三宝，持而保之。一曰慈，二曰俭，三曰不敢为天下先。夫慈，故能勇；俭，故能广；不敢为天下先，故能为成器长。今舍其慈，且勇；舍其俭，且广；舍其后，且先；则必死矣！夫慈，以战则胜，以守则固。天将建之，如以慈恒之。</p>
<p>《老子》第六十八章　<br />
　　善为士者不武，善战者不怒，善胜敌者弗与，善用人者为之下。是谓不争之德，是谓用人之力，是谓配天；古之极也。</p>
<p>《老子》第六十九章<br />
　　用兵有言曰：&ldquo;吾不敢为主，而为客；不敢进寸，而退尺。&rdquo;是谓：行无行，攘无臂，执无兵，扔无敌。祸莫大于轻敌，轻敌几丧吾宝。故抗兵相若，则哀者胜矣。</p>
<p>《老子》第七十章<br />
　　吾言甚易知也，甚易行也。而天下莫之能知也，莫之能行也。言有宗，事有君。夫唯无知也，是以不我知。知我者希，则我贵矣。是以，圣人被褐而怀玉。</p>
<p>《老子》第七十一章<br />
　　知不知，尚矣。不知知，病矣。夫唯病病，是以不病。圣人之不病也，以其病病也，是不病。</p>
<p>《老子》第七十二章　<br />
　　民不畏威，则大威至矣。无狎其所居，无厌其所生。夫唯弗厌，是以不厌。是以，圣人自知而不自见也，自爱而不自贵也。故去彼而取此。</p>
<p>《老子》第七十三章<br />
　　勇于敢则杀，勇于不敢则活。此两者，或利或害。天之所恶，孰知其故？天之道，不争而善胜，不言而善应，不召而自来，坦然而善谋。天网恢恢，疏而不失。</p>
<p>《老子》第七十四章<br />
　　民不畏死，奈何以死惧之？若使民恒畏死，而为奇者，吾得执而杀之，孰敢？恒有司杀者杀。夫代司杀者杀，是代大匠斲。夫代大匠斲者，则希不伤其手矣。</p>
<p>《老子》第七十五章<br />
　　民之饥者，以其上食税之多也，是以饥。民之难治者，以其上之有为也，是以难治。民之轻死者，以其上求生生之厚也，是以轻死。夫唯无以生为者，是贤于贵生也。</p>
<p>《老子》第七十六章　<br />
　　人之生也柔弱，其死也坚强。草木之生也柔脆，其死也枯槁。故曰：坚强者死之徒也，柔弱者生之徒也。是以兵强则不胜，木强则拱。故坚强处下，柔弱处上。</p>
<p>《老子》第七十七章　<br />
　　天之道，其犹张弓欤？高者抑之，下者举之，有馀者损之，不足者补之。天之道，损之有馀而补不足；人之道则不然，损不足以奉有馀。孰能有损馀以奉天下？唯有道者。是以圣人为而弗有，成功而弗居也，若此，其不欲见贤也。</p>
<p>《老子》第七十八章<br />
　　天下莫柔弱于水，而攻坚强者莫之能先，以其无以易之也。柔之胜刚也，弱之胜强也，天下莫弗知也。而莫之能行也。故圣人之言云：&ldquo;受国之诟，是谓社稷之主；受国之不祥，是为天下之王。&rdquo;正言若反。</p>
<p>《老子》第七十九章<br />
　　和大怨，必有馀怨，焉可以为善？是以，圣人执左契，而不以责于人。故有德司契，无德司彻。夫天道无亲，恒与善人。<br />
　　</p>
<p>《老子》第八十章　<br />
　　小国寡民；使有什伯之器，而不用；使民重死，而不远徙；虽有舟舆，无所乘之；虽有甲兵，无所陈之；使民复结绳，而用之。至治之极民各甘其食，美其服，安其俗，乐其业。邻国相望，鸡犬之声相闻，民至老死，不相往来。</p>
<p>《老子》第八十一章<br />
　　信言不美，美言不信。善者不辩，辩者不善。知者不博，博者不知。圣人无积；既以为人，己愈有；既以与人，己愈多。故天之道，利而不害；人之道，为而弗争。</p></div><div class="tags"></div><div class="post-nav"><a class="pre" href="/2010/04/08/367-%E6%88%91%E4%BB%AC%E7%9A%84%E5%B7%A5%E4%BD%9C%E5%88%B0%E5%BA%95%E6%98%AF%E4%B8%BA%E4%BB%80%E4%B9%88%EF%BC%9F/">我们的工作到底是为什么？</a><a class="next" href="/2010/03/21/366-%E8%B4%A2%E4%BD%8D%E9%A3%8E%E6%B0%B4%E5%AD%A6/">财位风水学</a></div></div></div></div><div class="pure-u-1-4 hidden_mid_and_down"><div id="sidebar"><div class="widget"><form class="search-form" action="//www.google.com/search" method="get" accept-charset="utf-8" target="_blank"><input type="text" name="q" maxlength="20" placeholder="Search"/><input type="hidden" name="sitesearch" value="https://anthoney.github.io"/></form></div><div class="widget"><form class="search-form" action="//www.baidu.com/baidu" method="get" accept-charset="utf-8" target="_blank"><input type="search" name="word" maxlength="20" placeholder="Search"/><input type="hidden" name="si" value="https://anthoney.github.io"/><input name="tn" type="hidden" value="bds"/><input name="cl" type="hidden" value="3"/><input name="ct" type="hidden" value="2097152"/><input name="s" type="hidden" value="on"/></form></div><div class="widget"><div class="author-info"><a class="info-avatar" href="/about/" title="关于"><img class="nofancybox" src="/img/avatar.png"/></a><p>To be a better man.</p><a class="info-icon" href="https://twitter.com/yontaw" title="Twitter" target="_blank" style="margin-inline:5px"> <i class="fa fa-twitter-square" style="margin-inline:5px"></i></a><a class="info-icon" href="mailto:admin@from2.net" title="Email" target="_blank" style="margin-inline:5px"> <i class="fa fa-envelope-square" style="margin-inline:5px"></i></a><a class="info-icon" href="https://github.com/anthoney" title="Github" target="_blank" style="margin-inline:5px"> <i class="fa fa-github-square" style="margin-inline:5px"></i></a><a class="info-icon" href="/atom.xml" title="RSS" target="_blank" style="margin-inline:5px"> <i class="fa fa-rss-square" style="margin-inline:5px"></i></a></div></div><div class="widget"><div class="widget-title"><i class="fa fa-folder-o"> 分类</i></div><ul class="category-list"><li class="category-list-item"><a class="category-list-link" href="/categories/GIS/">GIS</a></li><li class="category-list-item"><a class="category-list-link" href="/categories/%E4%BA%BA%E6%96%87%E5%9C%B0%E7%90%86/">人文地理</a></li><li class="category-list-item"><a class="category-list-link" href="/categories/%E5%90%83%E5%96%9D%E7%8E%A9%E4%B9%90/">吃喝玩乐</a></li><li class="category-list-item"><a class="category-list-link" href="/categories/%E5%A4%96%E8%AF%AD/">外语</a></li><li class="category-list-item"><a class="category-list-link" href="/categories/%E5%BD%B1%E9%9F%B3%E5%9B%BE%E5%BD%A2/">影音图形</a></li><li class="category-list-item"><a class="category-list-link" href="/categories/%E5%BF%83%E8%B7%AF/">心路</a></li><li class="category-list-item"><a class="category-list-link" href="/categories/%E6%9D%82%E8%B0%88/">杂谈</a></li><li class="category-list-item"><a class="category-list-link" href="/categories/%E8%BD%AF%E4%BB%B6%E6%8A%80%E6%9C%AF/">软件技术</a></li><li class="category-list-item"><a class="category-list-link" href="/categories/%E9%A3%9E%E8%A1%8C%E6%A2%A6%E6%83%B3/">飞行梦想</a></li></ul></div><div class="widget"><div class="widget-title"><i class="fa fa-star-o"> 标签</i></div><div class="tagcloud"><a href="/tags/%E7%BE%A4%E6%99%96/" style="font-size: 15px;">群晖</a> <a href="/tags/docker/" style="font-size: 15px;">docker</a> <a href="/tags/%E7%BD%91%E7%9B%98/" style="font-size: 15px;">网盘</a></div></div><div class="widget"><div class="widget-title"><i class="fa fa-file-o"> 最近文章</i></div><ul class="post-list"><li class="post-list-item"><a class="post-list-link" href="/2024/09/19/459-Terms%20and%20Conditions/">Terms & Conditions</a></li><li class="post-list-item"><a class="post-list-link" href="/2024/09/19/458-GDPR%20Compliant%20Privacy%20Policy/">GDPR Compliant Privacy Policy</a></li><li class="post-list-item"><a class="post-list-link" href="/2024/08/14/457-%E7%BE%A4%E6%99%96docker%E5%8F%AF%E4%BB%A5%E8%AE%BF%E9%97%AE%E6%B3%A8%E5%86%8C%E8%A1%A8%E4%BD%86%E6%97%A0%E6%B3%95%E4%B8%8B%E8%BD%BD%E7%9A%84%E8%A7%A3%E5%86%B3%E6%96%B9%E6%B3%95/">群晖docker可以访问注册表但无法下载的解决方法</a></li><li class="post-list-item"><a class="post-list-link" href="/2023/09/10/456-%E7%A9%BA%E9%97%B4%E5%88%B0%E6%9C%9F%E6%8D%A2/">用了17年的域名空间到期了，换了一个新的</a></li><li class="post-list-item"><a class="post-list-link" href="/2021/09/30/455-FlexNet%20lmtools%20license%20vitual%20adapter%20Revit%E9%85%8D%E7%BD%AE%E8%99%9A%E6%8B%9F%E7%BD%91%E5%8D%A1/">FlexNet lmtools license vitual adapter Revit配置虚拟网卡</a></li><li class="post-list-item"><a class="post-list-link" href="/2021/02/08/454-%E6%88%BF%E5%B1%8B%E5%9D%90%E5%90%91%E4%BB%A5%E4%BB%80%E4%B9%88%E4%B8%BA%E5%87%86%20%E6%88%BF%E5%B1%8B%E5%9D%90%E5%90%91%E6%80%8E%E4%B9%88%E7%9C%8B/">房屋坐向以什么为准 房屋坐向怎么看</a></li><li class="post-list-item"><a class="post-list-link" href="/2021/01/12/453-FME%20Desktop%202021%20for%20Mac%E5%AE%89%E8%A3%85%E8%B8%A9%E5%9D%91%E6%95%99%E7%A8%8B/">FME Desktop 2021 for Mac安装踩坑教程</a></li><li class="post-list-item"><a class="post-list-link" href="/2018/04/29/452-%E4%BF%9D%E5%8F%B7google%20voice%E9%99%84%E4%BD%BF%E7%94%A8%E5%BB%BA%E8%AE%AE/">保号google voice附使用建议</a></li><li class="post-list-item"><a class="post-list-link" href="/2016/12/14/451-5G%20Wifi%20Router%20Band%20Channel%20limit%E4%BF%AE%E6%94%B95GWIFI%E8%B7%AF%E7%94%B1%E4%B8%AD%E5%9B%BD%E9%A2%91%E6%AE%B5%E9%99%90%E5%88%B6/">5G Wifi Router Band Channel limit修改5GWIFI路由中国频段限制</a></li><li class="post-list-item"><a class="post-list-link" href="/2016/11/22/450-%E8%80%81%E6%AC%BEiPhone%E5%8F%98%E6%85%A2%E5%8D%A1%E9%A1%BF%E6%8E%89%E5%B8%A7%E5%8F%91%E7%83%AD%E5%88%87%E6%8D%A2%E8%BF%9F%E7%BC%93%E8%A7%A3%E5%86%B3%E6%96%B9%E6%B3%95%E5%88%86%E4%BA%AB/">老款iPhone变慢卡顿掉帧发热切换迟缓解决方法分享</a></li></ul></div><div class="widget"><div class="widget-title"><i class="fa fa-external-link"> 友情链接</i></div><ul></ul><a href="http://www.example1.com/" title="site-name1" target="_blank">site-name1</a><ul></ul><a href="http://www.example2.com/" title="site-name2" target="_blank">site-name2</a><ul></ul><a href="http://www.example3.com/" title="site-name3" target="_blank">site-name3</a></div></div></div><div class="pure-u-1 pure-u-md-3-4"><div id="footer">Copyright © 2024 <a href="/." rel="nofollow">From to Earth.</a>Powered by<a rel="nofollow" target="_blank" href="https://hexo.io"> Hexo.</a><a rel="nofollow" target="_blank" href="https://github.com/tufu9441/maupassant-hexo"> Theme</a> by<a rel="nofollow" target="_blank" href="https://github.com/pagecho"> Cho.</a></div></div></div><a class="show" id="rocket" href="#top"></a><script type="text/javascript" src="/js/totop.js?v=1.0.0" async></script><script type="text/javascript" src="//lib.baomitu.com/fancybox/latest/jquery.fancybox.min.js"></script><script type="text/javascript" src="/js/fancybox.js?v=1.0.0"></script><link rel="stylesheet" type="text/css" href="//lib.baomitu.com/fancybox/latest/jquery.fancybox.min.css"><script type="text/javascript" src="/js/copycode.js?v=1.0.0" successtext="复制成功！"></script><link rel="stylesheet" type="text/css" href="/css/copycode.css?v=1.0.0"><script type="text/javascript" src="/js/codeblock-resizer.js?v=1.0.0"></script><script type="text/javascript" src="/js/smartresize.js?v=1.0.0"></script></div></body></html>